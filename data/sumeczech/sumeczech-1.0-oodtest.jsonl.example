{"abstract": "Pražské Divadlo Na zábradlí přichystalo jako první novoroční premiéru inscenaci Havlovy hry Asanace. A příliš se nepovedla.", "dataset": "oodtest", "filename": "crawl-data/CC-MAIN-2017-43/segments/1508187821189.10/warc/CC-MAIN-20171017125144-20171017145144-00297.warc.gz", "headline": "Havlova Asanace by sama asanaci potřebovala", "length": 24851, "md5": "1c8185ebd1dc197c28f5994a6a1a46a5", "offset": 727562837, "published": "2012-01-16T17:07:00+0100", "section": "kultura.zpravy.idnes.cz", "subdomain": "kultura.zpravy.idnes.cz", "text": "Jedinečný Havlův text z roku 1987 o skupině architektů, kteří připravují asanaci středověkého městečka v podhradí, aby na něm vystavěli hygienicky vyhovující panelové sídliště, zvulgarizoval režisér David Czesany do aktuálně politicky laděné frašky. V té je například kromě odkazu na kauzu Kaplického blobu také příliš okatě akcentován problematický vztah Václav Havel – Václav Klaus. Celkové vyznění hry budí dojem laciného spikleneckého pomrkávání na dramatikovy fanoušky. Laciného proto, že sám Havel tento motiv s noblesou sobě vlastní nikdy neměl potřebu tematizovat. Na scéně tak nechybějí ironické rýpance směrem k současnému prezidentovi. Ať už jde například o bezpečnostní rám (že by odkaz na Václava Klause, který odmítl projít bezpečnostním rámem v australském parlamentu?), obraz Hradčan na malbě v prvním patře, která je v příhodnou dobu symbolicky ze scény odnesena. Nebo polystyrenový model hradu připomínající ten pražský, kolem kterého v několika scénách stojí postavy s hlavou uctivě skloněnou. První dvě rekvizity přitom nemají v inscenaci jiný účel než právě ten politický.Režisér také dodal do inscenace prvoplánovou situační komiku, která Havlovu textu jednoznačně škodí. Potlačuje jeho jemný absurdní humor i specifickou kafkovskou atmosféru hry, ze které zde nezbylo vůbec nic. Místo toho se herci pitvoří, vrážejí do sebe nebo se šťourají v nose, když první tajemník mluví o holubárnách. Zleva Natálie Řehořová (sekretářka Renata), Jiří Ornest (hlavní projektant Zdeněk Bergman) Natália Drabiščáková (architektka Macourková), Ondřej Veselý (architekt Albert), Igor Chmela (Kuzma Plechanov) a (vzadu) Ivan Lupták (architekt Ulč) ve hře Václava Havla Asanace v Divadle Na zábradlíHerecké přehrávání navíc nepomáhá ani důkladnějšímu hereckému propracování postav. Zatímco Jiří Ornest jako hlavní projektant Zdeněk Bergman a Kristina Maděričová jako jeho manželka Luisa v rámci inscenace fungují dobře, naopak postava Kuzmy Plechanova je zcela utopená. A to i přesto, že je to právě Plechanov, kdo se postará o dramatický závěr celé inscenace. Jinak výborný Igor Chmela nemá prostor mezi rockovými sóly na klávesy - jež zde dostal místo houslí, které mu přisoudil Havel – nechat vyplout na povrch všechny nuance Kuzmovy komplikovaně vystavěné osobnosti. Místo toho hledíme na to, jak servilní a neustále podroušená architektka Macourková s kabelkou v podpaždí opilecky vrávorá po jevišti a snaží se nandat si\ns posledními zbytky důstojnosti polévku.I scéně by v případě téhle inscenace prospěla asanace. Neustálé přenášení stoliček ruší a snaha vyřešit nedostatek prostoru a příliš mnoho postav zde pracují spíš proti. Divadlo Na zábradlí ukázalo, že je stále \"Havlovým divadlem\" jako v šedesátých letech. Možná by bylo lepší místo uctivosti k autorovi držet se s úctou jeho textu.Hodnocení MF DNES: 30 %", "url": "https://kultura.zpravy.idnes.cz/recenze-vaclav-havel-asanace-dg0-/divadlo.aspx?c=A120116_141429_divadlo_jaz"}
{"abstract": "V Polsku vyvolala rozruch hra Klątwa (Prokletí), jež na scéně varšavského divadla Teatr Powszechny uvedl chorvatský režisér Oliver Frlić. V jeho pojetí na jevišti vystupuje i papež Jan Pavel II., a to jak ve scénce s orálním sexem, tak v oprátce a s nápisem \"Obránce pedofilů\". Divadelní kus čelí kritice konzervativců.", "dataset": "oodtest", "filename": "crawl-data/CC-MAIN-2017-22/segments/1495463613796.37/warc/CC-MAIN-20170530051312-20170530071312-00151.warc.gz", "headline": "Hra s oběšeným papežem vyvolala v Polsku skandál, herci čelí výhrůžkám", "length": 23681, "md5": "936eb44ce4a3af89ec594008097dfc90", "offset": 912895591, "published": "2017-02-27T20:59:00+0100", "section": "zpravy.idnes.cz", "subdomain": "zpravy.idnes.cz", "text": "\"Opravdové divadlo začne až po představení,\" předpověděl Frlić, který má pověst uměleckého provokatéra, a nespletl se. V Polsku totiž vlivná katolická církev protestuje proti znevažování \"svatého papeže\", jehož urážení je pro polské věřící \"mimořádně bolestné\".Proti \"ohyzdnému rouhání\" demonstruje před divadlem krajní pravice a herci čelí výhrůžkám. Prokuratura zahájila vyšetřování kvůli \"urážce náboženského cítění a veřejnému vybízení ke spáchání vraždy\". Za to v případě usvědčení hrozí až tři roky za mřížemi. \"To představení je prostě žumpa a nemělo by mít místo v polské kultuře,\" prohlásil poslanec Robert Winnicki z vládnoucí konzervativní strany Právo a spravedlnost (PiS). Divadlo předem upozornilo, že představení je určeno pouze pro dospělé. Nyní se hájí tím, že svobodu umělecké tvorby zaručuje polská ústava a že představení by mělo být posuzováno jako \"celistvá umělecká vize\", nikoli podle jednotlivých scén \"vytržených z kontextu\".Vládní politici volají po odebrání dotací divadlu, které ale spadá pod varšavskou radnici, jež dosud zůstává v rukách opozičních liberálů. \"Všichni bychom se měli těšit, že divadlo v Polsku je stále schopno vyvolat takový povyk. Kdyby přece šlo o lacinou provokaci, emoce by opadly den po premiéře. Znamená to tedy, že umělci řekli něco důležitého,\" napsal v pondělí na webu týdeník Newsweek ve svém polském vydání. Podle recenzenta hra \"nastavuje zrcadlo\" oběma navzájem se nenávidícím táborům rozděleného Polska, které jsou ve své nenávisti čím dál bezradnější - a oběma táborům se hra vysmívá. \"Skoro všichni o představení mluví a píší, ale skoro nikdo jej neviděl - a to se sleduje prostě skvěle,\" usoudil kritik o \"jednom z nejzábavnějších divadelních kousků posledních let\". O tom podle něj svědčí i scéna, ve které šílený herec znásilňuje režiséra hry a do toho křičí, že roli dostal, protože je ještě šílenější než autoritářský vůdce vládní strany Jaroslaw Kaczyński.", "url": "http://zpravy.idnes.cz/polsko-divadlo-obeseny-papez-skandal-hra-ff7-/zahranicni.aspx?c=A170227_195301_zahranicni_ekl"}
{"abstract": "Britská kapela One Direction vyhrála v American Music Awards kategorii Umělec roku, má cenu pro nejlepší popovou či rockovou skupinu a také za nejlepší album. Na desce Four přitom britsko-irský boyband znovu ukazuje zejména svou schopnost adaptace.", "dataset": "oodtest", "filename": "crawl-data/CC-MAIN-2017-43/segments/1508187824824.76/warc/CC-MAIN-20171021171712-20171021191712-00116.warc.gz", "headline": "One Direction podle kalkulačky. Americké Slavíky ovládly kopie", "length": 25638, "md5": "093697b1f8b887fab6dcd8a4a9791115", "offset": 740460979, "published": "2014-11-25T12:42:00+0100", "section": "kultura.zpravy.idnes.cz", "subdomain": "kultura.zpravy.idnes.cz", "text": "American Music Awards jsou našim Slavíkům podobné v tom, že o jejich vítězi rozhodují svými hlasy posluchači. Vybírají však z nominací ustavených na základě prodejů, poslechovosti a ohlasů na internetu za poslední rok. Aktuální ocenění tedy kapela, která vznikla na základě talentové televizní soutěže, získala za svůj loňský, v pořadí třetí titul Midnight Memories.Zobrazit fotogaleriiPřitom podle hesla o železu, jeho kutí a žhavosti už na trhu mají čtvrtou desku, pojmenovanou ne příliš invenčně Four. Přestože s ní evidentně cílili zejména na Spojené státy, od nadšeného domovského tisku si za ni vysloužili mimo jiné přirovnání k Bruci Springsteenovi.One Direction se totiž na novince skutečně vzdalují tradičnímu žvýkačkovému popu typickému pro boybandy a mnohem více se přimkli k \"měkkému\" rockovému zvuku s kořeny v sedmdesátých letech, místy, jak ukazuje začátek songu Girl Almighty, dokonce s příklonem ke country melodice. Kdo by se nechtěl zdržovat hudbou, patrné je to už ze stylizace a účesů na nových fotkách, které k albu udělali.Jako kapele se jim stále daří působit sympaticky a bezproblémově. Pod každou z novinek je jako spoluautor připsán přinejmenším někdo z pětice, čímž alespoň začali dohánět autenticitu. Písničkám ani tentokrát nelze upřít dokonalou produkci, tah na bránu, melodičnost, aranže a silné refrény. Tím však veškerý posun končí.Tak jako v minulosti jsou některé z nich tak strašně povědomé, až zní víc jako výpůjčka nebo rovnou kopie něčeho, co už tu bylo. A co bylo úspěšné. V minulosti se One Direction kvůli \"svým\" hitům už dočkali nařčení, že vykrádají The Clash, The Who nebo Pomádu. Tentokrát hned v singlu Steal My Girl, který desku otvírá a za který si od některých recenzentů vysloužili to opravdu za vlasy přitažené springsteenovské přirovnání, ukazují, že svoje zvyky nezmění, dokud to bude zabírat.\nCD, 399 korunHodnocení­: 50%Skladba – kromě toho, že je opravdu chytlavá – připomíná It\"s Not Your Fault od New Found Glory nebo Faithfully od Journey. O pár minut později se zase Harry Styles a jeho parta pro změnu natolik vcítili do Bryana Adamse, že poslech skladby Where Do Broken Hearts Go nutí k přeposlouchání celé diskografie kanadského lamače srdcí. V případě další skladby 18 je to sice přiznané v autorských titulcích, ale baladický rukopis současného pokořitele hitparád Eda Sheerana je natolik rozpoznatelný, až to budí rozpaky. Ukazuje se, že úspěšná popová mašina One Direction si svoje místo v hudebním prostoru našla díky nostalgii a setrvačnosti. I tentokrát dělá sice slušný střední proud podle kalkulačky, ale bez slušnosti a ostychu používá, co vymysleli jiní.", "url": "https://kultura.zpravy.idnes.cz/recenze-one-direction-0ug-/hudba.aspx?c=A141125_113048_hudba_ts"}
{"abstract": "Americká herečka Jane Fondová si zahraje manželku někdejšího amerického prezidenta Ronalda Reagana Nancy. Herečku známou svou někdejší angažovaností proti americké válce ve Vietnamu do chystaného snímku vybral režisér Lee Daniels.", "dataset": "oodtest", "filename": "crawl-data/CC-MAIN-2017-43/segments/1508187824471.6/warc/CC-MAIN-20171020230225-20171021010225-00204.warc.gz", "headline": "Z Fondové bude Reaganova žena, doplní ji Oprah a Poslední skotský král", "length": 23463, "md5": "21f40d0a5e782b170c66ad668b74c105", "offset": 767853894, "published": "2012-03-29T02:01:00+0200", "section": "kultura.zpravy.idnes.cz", "subdomain": "kultura.zpravy.idnes.cz", "text": "Oprah WinfreyováVe snímku s názvem The Butler (Majordomus) o správci v Bílém domě pracujícím pro několik amerických prezidentů by se v hlavní roli mohl podle časopsisu Variety objevit americký herec Forest Whitaker. Ten získal Oscara za ztvárnění ugandského diktátora ve filmu Poslední skotský král. Roli jeho manželky by mohla připadnout populární americké moderátorce Oprah Winfreyové.\nAmerického prezidenta Richarda Nixona si zřejmě zahraje John Cusak. O irském herci Liamu Neesonovi se prý uvažuje pro roli prezidenta Lyndona Johnsona.\nČtyřiasedmdesátiletá dvojnásobná držitelka Oscara proslula mimo jiné svou protiválečnou aktivitou v 60. a 70. letech. Herečka tehdy ostře vystupovala proti válce ve Vietnamu. Navštívila tehdejší komunistickou Vietnamskou demokratickou republiku a dala se vyfotografovat u protiletadlového kanonu.Forest Whitaker ve filmu Poslední skotský král (2006)Herečka později nad touto fotkou vyjádřila lítost, některé hlasy jí však dál vyčítají údajnou zradu amerických vojáků.\nRonald Reagan byl americkým prezidentem v letech 1981 až 1989. Po debaklu ve Vietnamu vrátil USA sebevědomí, přispěl k oživení amerického hospodářství a zejména k pádu komunismu ve východní Evropě. V roce 1994 oznámil, že trpí Alzheimerovou chorobou a rozhodl se odejít do ústraní. Zemřel 5. června 2004 ve věku 93 let.", "url": "https://kultura.zpravy.idnes.cz/jane-fondova-si-pry-zahraje-manzelku-prezidenta-reagana-nancy-puh-/filmvideo.aspx?c=A120328_193523_filmvideo_jaz"}
{"abstract": "Horor s názvem Halloween z roku 1978 odstartoval slavnou sérii, jejímž nejnovějším pokračováním je Halloween: Zmrtvýchvstání. Součástí tohoto kultu je \"královna vřískotu\" - herečka Jamie Lee Curtisová, dcera hvězd stříbrného plátna Tonyho Curtise a Janet Leighové. Film natočil režisér Halloweenu II. z roku 1981 Rick Rosenthal.", "dataset": "oodtest", "filename": "crawl-data/CC-MAIN-2017-43/segments/1508187825900.44/warc/CC-MAIN-20171023111450-20171023131450-00775.warc.gz", "headline": "Bude halloweenský vrah konečně zničen?", "length": 25116, "md5": "29c39624a554b0f67af041c888e66b08", "offset": 741221631, "published": "2002-10-01T17:05:00+0200", "section": "kultura.zpravy.idnes.cz", "subdomain": "kultura.zpravy.idnes.cz", "text": "Znovu v Haddonfieldu Freddie Harris a jeho přítelkyně Nora, zakladatelé webové stránky www.nebezepecnazabava.com, vyberou šest studentů, aby se zúčastnili obzvláště nebezpečné hry. Účastníci mají podle plánu strávit halloweenskou noc v rodném domě masového vraha Myerse a k tomu v přímém přenosu na internetu.\nZatímco většina účastníků považuje tuto hru za zábavu a rychlý zdroj slávy a peněz, Sára se přidává pouze neochotně kvůli svým kamarádům Jenovi a Rudy. Stmívá se a mrtvoly se začnou hromadit – nakonec je právě na Sáře a jejím virtuálním společníkovi, aby vraha jednou provždy zničili.\nJamie Lee Curtisová, která se stala stálicí tohoto seriálu, byla zpočátku téměř nevratně zařazena do škatulky hororových filmů. Nehodlala se s tím však smířit a vedlejší rolí prostitutky ve velkorozpočtové komedii Trading Places z roku 1983 se posunula v povědomí diváků i tvůrců od rolí uječených teenagerek k dospělé herečce.\nKonečně v roce 1988 přišla skutečně hodnotná role ve filmu Ryba zvaná Wanda, kdy dostala příležitost dokázat, že je skutečná a talentovaná herečka, nikoli hvězda jednoho filmu. Poté v roce 1994 přišel komerčně velmi úspěšný film Pravdivé lži, kde hrála manželku Arnolda Schwarzeneggera a doplnila si svůj rejstřík o akční žánr. Příští rok by mělo jít do kin pokračování – opět s Jamie Lee Curtisovou.\nV roce 1997 se znovu sešla s týmem z filmu Ryba zvaná Wanda, aby natočili snímek další podobnou komedii Divoká stvoření. Ta už podobného úspěchu ale nedosáhla. O rok později se vrátila k roli Lauren a \"halloweenské sérii\" pokračováním po dvaceti letech Halloween: H2O. V roce 1999 si znovu zahrála ve vysoko rozpočtovém akčním projektu, jímž byl thriller Virus. Naposledy jsme ji v českých kinech mohli vidět v černé komedii 460 podezřelých.\nOd roku je vdaná za herce Christophera Guesta, díky němuž se stala baronkou Haden-Guestovou. Manžel se totiž v roce 1996 stal dědicem tohoto šlechtického titulu. Mají dvě adoptované děti, Annie a Thomase.\nHalloween - Zmrtvýchvstání\nUSA, 2002\nrežie\nRick Rosenthal\nscénář\nLarry Brand\nkamera\nDavid Geddes\nhrají\nJamie Lee Curtisová\nTyra Banksová\nBusta Rhymes\nBrad Loree\nhudba\nJohn Carpenter\nDanny Lux\npůvodní název\nHalloween - Resurrection\ndélka\n85 minut\nžánr\nhorror/thriller\nHalloween - Zmrtvýchvstání - premiéry\nkina\n31. října 2002\nKritický metr Mirky Spáčilové: 40%\nNa vrahy s mobilem\nStará legenda těžko hledá nový klíč. Nejdříve shrne minulý díl slovy \"byl tam velký zmatek\" - to aby divák pochopil, proč tehdy zabitý vrah už zase žije. Pak rychle vykoná povinnou úlitbu hrdince halloweenské série Lauren alias Jamie Lee Curtisové, načež uteče k módním vzorům. Od Vřískotu si půjčí večírek mládeže, od Záhady Blair Witch \"amatérsky\" roztřesené kamery, jež provázejí partu teenagerů do vrahova zchátralého domu. A pak se v internetovém přenosu hraje už jen běžná vybíjená. Kdo přežije? Intelektuálka a nadsamec mají horší vyhlídky než hodné děvče a černošský hoch. Vtipů není moc, zato bezděčně pobaví varovné textové zprávy SMS. Ani v nouzi - \"Bacha, za tebou!\" - nechybí interpunkce či změna písma. Proti generaci s mobily nemá vrah v omšelé masce šanci.\nFotografie z filmu Halloween - Zmrtvýchvstání.Fotografie z filmu Halloween - Zmrtvýchvstání.Fotografie z filmu Halloween - Zmrtvýchvstání.Fotografie z filmu Halloween - Zmrtvýchvstání.Fotografie z filmu Halloween - Zmrtvýchvstání.Fotografie z filmu Halloween - Zmrtvýchvstání.", "url": "https://kultura.zpravy.idnes.cz/bude-halloweensky-vrah-konecne-znicen-dx4-/filmvideo.aspx?c=A021001_125459_filmvideo_ef"}

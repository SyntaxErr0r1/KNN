{"abstract": "Kdo hledá do interiéru tak trochu jinou podlahu, určitě dříve či později objeví přírodní marmoleum, nové dekory měkčeného PVC nebo sametový vinyl s názvem Flotex, který nejvíce připomíná nakrátko střižený koberec. Jsou to všechno materiály nejen krásné, ale hlavně praktické a cenově přijatelné.", "dataset": "test", "filename": "crawl-data/CC-MAIN-2017-51/segments/1512948567042.50/warc/CC-MAIN-20171215060102-20171215080102-00442.warc.gz", "headline": "Trendy podlahy vyzývají ke kreativitě i návratu k přírodě", "length": 17015, "md5": "bb6acc62f3901611d20de3bc04997f2d", "offset": 798320668, "published": "2011-03-01T06:45:00+0100", "section": "bydleni", "subdomain": "novinky.cz", "text": "Volba podlahy do interiéru je zásadní. Podlaha zaujímá velkou plochu a ovlivňuje vzhled a styl místnosti. Je mnohem důležitější než odstín sedačky nebo kuchyňské linky. Teprve podle podlahy vybíráme a ladíme ostatní kusy nábytku, materiály, odstíny barev. Nároky na ni jsou veliké: musí každý den odolávat chůzi, odstřikující vodě, špíně, rozlitým tekutinám, pojíždějícím kolečkám pracovní židle, botám, které přišly zvenku.\nA ještě něco si musíme před nákupem uvědomit. Podlaha je tady na delší dobu, nevyměníme ji tak snadno jako textilie na oknech. Proto tedy volbu pečlivě promýšlíme. Chyba, která se, bohužel, objeví často až v praxi, nás bude dlouho provázet. Nehledě na špatně investované finance.\nMožnosti výběru podlahového materiálu jsou obrovské: zvolit můžeme materiál umělý (plovoucí laminát, PVC, některé druhy koberců), anebo přírodní (keramická dlažba, kámen, dřevěná podlaha, linoleum – marmoleum).Současným trendem je návrat k přírodě, přírodním materiálům, protože mají spoustu bezvadných vlastností. Jsou krásné na pohled, příjemné na omak a hlavně zdravé (vhodné pro alergiky, kterých je čím dál více i mezi dětmi).\nKdo se chce držet přírodních materiálů, volí nejčastěji dřevěnou podlahu, někdy i kámen. Na trhu je ale i další přírodní materiál, který lze se dřevem skvěle kombinovat: linoleum (můžeme znát pod obchodním názvem marmoleum, artoleum), kteří ještě stále mnozí chybně považují za umělý! Přitom je vyrobený čistě z přírodních ingrediencí a pracovat s ním je radost.\nNení divu, že si ho oblíbili architekti a designéři: vyzývá ke kreativitě, k nevšedním nápadům, originalitě. Nabízí několik desítek odstínů, klást ho lze do pásů, čtverců, laserovým paprskem vyřezávat rozmanité tvary a všechno dohromady nápaditě zkombinovat. A to nejen na podlahu, ale i na stěnu jako obklad.\nMarmoleum tisíckrát jinak\nMarmoleum je známá značka linolea, které má mramorovaný vzhled. Linoleum se vyrábí smícháním lněného oleje, přírodní pryskyřice, dřevité moučky, vápence, za barevnost mohou přírodní pigmenty, jako podklad se používá přírodní juta. Jde čistě o přírodní produkt, který má dnes 180 odstínů a různé vzory (reliéfní najdeme v řadě crocodiles, cirrus má velmi jemné vroubkování, které připomíná jemný písek ve vodě apod.)\nMarmoleum je vždy více či méně mramorované, což je nejen efektní, ale i praktické. Špína či drobné nečistoty nejsou na podlaze vidět. Prodává se v rolích šíře 2 m nebo v kolekci dual jako čtverec.\nPři výběru vzoru v showroomu si předváděné vzorky pečlivě prohlédneme, ale nejen v rukách. Doporučujeme si vzorky položit na podlahu, protože teprve ze vzdálenosti cca 160 cm je uvidíme jako po skutečné pokládce. Možná zjistíme, že vzorek, který se nám původně zdál příliš extravagantní, je z větší vzdálenosti moc hezký (podle prodejců je v Čechách nejprodávanější odstín sytě oranžové, takže dobrá zpráva – barev už se nebojíme).\nV řadě Artoleum najdeme odvážnější vzory: jsou více žíhané, je to kolekce hravá, ještě více barevná. Některé vzorky jsou založeny na kontrastu černé a bílé, jiné jsou pruhované, s dekorem dřeva.\nPokládku svěříme odborníkům\nMarmoleum se lepí na připravený podklad (musí být hladký, čistý, suchý, rovný, beze spáry, nesmí se hýbat). Celoplošně se používá samonivelační stěrka, podklad lze vyrovnat i pomocí tzv. MDF systému. Role se přilepí a spoje svaří. Ke každé barvě ze vzorníku je k dispozici odpovídající barva svařovací šňůry, takže napojení pásu je téměř neviditelné. Vlastní zakončení marmolea u stěny lze provést několika způsoby: klasickou lištou, tzv. vytahovaným soklem nebo instalací pruhu materiálu po obvodu a jeho zasilikonováním ve spoji s podlahou.\nMarmoleum lze položit do jakékoli místnosti, tedy i koupelny, ale tam za určitých podmínek. Přírodní materiál zvládá bez problému kontakt s vodou na povrchu, ale nikdy se nesmí vlhkost dostat na rubovou stranu. Proto jsou důležité dobře svařené spoje, v koupelně se doporučuje jako zakončení tzv. vytahovaný sokl na stěnu. Marmoleum stejně jako dřevo přijímá teplotu okolí, takže v bytě na něm bosé nohy nezebou. Je vhodné nad podlahové topení.\nVlastní instalaci linolea – marmolea necháme vždy na odborníkovi. Jde o materiál, který má svá specifika a není stejný jako pokládka PVC nebo jiných umělých materiálů.\nDoporučujeme zkontaktovat na webu proškoleného pracovníka, který má za sebou mnoho pokládek, své práci rozumí a má dobré reference. Konečná spokojenost s podlahou se totiž skládá ze dvou věcí: dobře vybraného materiálu a kvalitní pokládky. Jestliže se lidská práce nepovede, materiál samotný za špatný výsledek nemůže.\nJednoduchá údržba\nÚdržba marmolea je opět podobná jako u dřevěné podlahy. Zásadou je používat na přírodní materiály přípravky na mýdlové bázi, nikdy jar, který opravdu slouží jen na odmaštění špinavého nádobí! Při běžném úklidu se marmoleum vysává, nebo se nasucho stírá prachovým mopem. Protože jde o materiál antibakteriální, případné bakterie se na něm dále nemnoží, díky antistatičnosti nepřitahuje prach a je také homogenní.\nTo znamená, že je v celém průřezu stejně probarven a v případě vrypu či rýhy se rozhodně \"neodhalí\" jinak zbarvená vrstva, která by byla vidět. Přírodní linoleum je odolné a nenáročné na údržbu i díky speciální vrstvě Topshield, což je dvouvrstvý, vodou ředitelný povrchový nátěr, který chrání podlahu před poškozením.Cena marmolea je 595 Kč/m2 bez daně (plastické vzory jsou dražší o sto korun), samotná pokládka vyjde od 200 do 400 Kč podle náročnosti (rozhoduje třeba členitost pokoje, náročnost přípravy podkladu apod.).\nMěkčený vinyl je odolný\nPVC měkčený vinyl je umělý materiál, jehož hlavní předností je praktičnost. Výborně se udržuje, je odolný, nevadí mu voda, snese i \"hrubší\" zacházení. Vinyl je výborný např. do kuchyně nebo dětského pokoje, protože jakákoli vylitá barvička z kelímku a kresba štětcem mu rozhodně nevadí (s utřením nemusíme ani tolik pospíchat). Přitom vinyl má dnes už tak reálné vzory (např. dřeva), že ho na první pohled ani nepoznáme.Základem vinylu je skelné rouno, jehož hustota má vliv na tvarovou stálost (čím hustší, tím lépe drží). Dále je vrstva PVC, podklad pro tisk, na který se tiskne motiv (používají se vodou ředitelné barvy). Na rubové straně se u kvalitních PVC nachází mechanická pěna, která má tvarovou paměť. To znamená, že se po zmáčknutí vrátí do své původní podoby, tvaru (po nájezdu kolečkovou židlí nezůstane prohlubeň, ale materiál se opět vyrovná dohladka).\nVinyl se prodává v rolích o šíři 2, 3, 4 m, což je praktické. Ani ve středně velké místnosti se materiál nemusí spojovat, nemáme tudíž spáry, ale celistvou podlahovou krytinu, který výborně tepelně a zvukově izoluje. Vinyl se prodává v několika provedeních: řada Nova (570 Kč/m2) je určena do zatěžovanějších prostor, Viva se bere jako kolekce hodně oblíbená zejména pro příznivý poměr mezi cenou a kvalitou (378 Kč/m2). Dále je v nabídce Novilux, který je velmi zátěžový, se zvýšenou protiskluznou hodnotou.\nRozdíl mezi prodávanými PVC na trhu je velký. Jak poznáme ten kvalitní? Můžeme jednoduše zkusit, zda se nelepí, když na něho sáhneme. Pokud ano, je jasné, že špína na něm se snadno uchytí a hned tak se nepustí. Také sledujeme tloušťku a skladbu celého materiálu. Odborníci ale upozorňují, že zákazníci často hodnotí pouze výšku nášlapné vrstvy. Ta ale ještě nevypovídá o kvalitě, protože bez dobrého podkladu sama o sobě nic neznamená.\nNové kolekce PVC na trhu\nNa trhu se čerstvě objevila kolekce PVC pro rok 2011–13, která nabízí nové dekory. Především tmavší zabarvení, širší \"prkna\" v případě imitace dřevěné podlahy (nejen klasickou třílamelku), hodně odstínů dubu (doběla nebo naopak tmavšího), exotické dřevo: zebrano, wenge, větší plastičnost, nápadnější reliéfy, rustikálnost, přiznané kresby, dekory mořské trávy, bambusu. Imitované keramické obkladačky nabízí v nové kolekci větší formáty, hrubší povrch. PVC je vhodné nad podlahové topení, zvládá bezpečně kolečkovou židli.\nSametový vinyl\nMezi méně známý, ale zato senzační materiál patří tzv. sametový vinyl Flotex. Vypadá jako nakrátko střižený koberec, ale koberec to přitom není. Základem je skelné rouno, na povrchu jsou hustá a 2 mm krátká nylonová vlákna, která jsou heboučká na omak.\nSametový vinyl je šikovný třeba do dětského pokoje. Batolata, která si hrají celý den na zemi, jsou pěkně v teple a na měkkém. Sametovému vinylu vůbec nevadí voda, nepřijme a nevsákne žádnou barvu z tekutiny.\nProdává se v rolích o šíři 2 m a lepí se na kvalitně vystěrkovaný podklad. Je to materiál vyloženě určený pro alergiky (antibakteriální), každá žena ocení nenáročnou údržbu a stále skvělý vzhled. V nabídce je mnoho dekorů a barev (tečky, kostičky, žíhání, tvary spirály, kruhu, dekory abstraktních jednoduchých květin apod.). Flotex bez problému zvládne kolečkovou židli, instalovat podlahové topení pod něj je zbytečné. Cena 1074 Kč/m2.\nPřipraveno ve spolupráci s firmou Forbo, www.forbo-flooring.cz", "url": "https://www.novinky.cz/bydleni/tipy-a-trendy/225436-trendy-podlahy-vyzyvaji-ke-kreativite-i-navratu-k-prirode.html"}
{"abstract": "Policisté po sedmi měsících zadrželi muže, který v lednu v Orlové na Karvinsku zneužil chlapce a dívku, kterým ještě nebylo ani deset let. Dvaatřicetiletého muže obvinili ze znásilnění. Hrozí mu až 12 let vězení.", "dataset": "test", "filename": "crawl-data/CC-MAIN-2017-43/segments/1508187828356.82/warc/CC-MAIN-20171024090757-20171024110757-00302.warc.gz", "headline": "Kriminalisté dopadli násilníka, který v lednu zneužil školáky z Orlové", "length": 24695, "md5": "e7da594fe6de6bba1e3bf60d0d93432b", "offset": 1043003882, "published": "2010-08-11T07:57:00+0200", "section": "zpravy.idnes.cz", "subdomain": "zpravy.idnes.cz", "text": "\"Ke skutku došlo v pátek 8. ledna v Orlové na Karvinsku. Pachatel s nožem v ruce tehdy donutil ještě ani ne desetileté děti, chlapce a dívku k různým sexuálním praktikám. Není vhodné blíže specifikovat způsob napadení dětí, nicméně lze uvést, že se nejednalo o \"klasickou soulož\", ale o jiný pohlavní styk provedený způsobem srovnatelným se souloží,\" uvedla mluvčí policie Soňa Štětínská. -více o případu čtěte zde\nDěti útočníka popsaly jako mladého muže mladšího vzhledu. Útočník podle nich měřil asi 170 centimetrů. Přes ústa měl šátek s lebkou nebo lebkami a zkříženými kostmi.\nPolicie se obrátila s prosbou o pomoc na veřejnost. Nakonec se ale kriminalistům podařilo podezřelého odhalit díky analýze většího množství informací. Zjistili, že se jedná o 32letého muže, který se pohyboval na Ostravsku a Karvinsku. V minulosti už byl za trestnou činnost násilného a mravnostního charakteru vyšetřován a odsouzen.", "url": "https://zpravy.idnes.cz/kriminaliste-dopadli-nasilnika-ktery-v-lednu-zneuzil-skolaky-z-orlove-1mw-/krimi.aspx?c=A100811_075752_krimi_cen"}
{"abstract": "Tržby maloobchodu se v srpnu meziročně zvedly o 5,9 procenta. To představuje nejvyšší růst od listopadu roku 2004. Nejvíce se na něm podílel prodej textilu a obuvi. Uvedl to v úterý Český statistický úřad (ČSÚ).", "dataset": "test", "filename": "crawl-data/CC-MAIN-2016-50/segments/1480698541995.74/warc/CC-MAIN-20161202170901-00472-ip-10-31-129-80.ec2.internal.warc.gz", "headline": "Maloobchod v srpnu výrazně rostl", "length": 11146, "md5": "a16d84d4305aa6e2c87586e8140f00a2", "offset": 986173184, "published": "2005-10-18T10:29:00+0200", "section": "ekonomika", "subdomain": "novinky.cz", "text": "Po očištění o sezónní a kalendářní vlivy rostl maloobchod meziročně o 4,2 procenta. Letošní srpen měl oproti tomu loňskému o jeden pracovní den více. Meziměsíčně očištěný růst dosáhl 1,1 procenta.Lidé utráceli výrazně více i v motoristickém segmentu, reálně o 7,0 procenta. Ten se do maloobchodu normálně nepočítá. Pokud se ale sečte růst v maloobchodě včetně motoristické segmentu, je meziroční růst 6,3 procenta.V nespecializovaných prodejnách rostly tržby o 3,9 procenta, přitom vyšší nárůst vykázaly prodejny s převahou nepotravinářského zboží než v prodejnách s převahou potravin. Ve specializovaných prodejnách se výrazně zvýšil prodej u prodejen potravin a to o 8,3 procenta. Lidé nejvíce utráceli za textil a obuv, kde tržby vzrostly o 15,9 procenta. Na odbyt šla i elektronika, železářské zboží, nábytek a další zboží pro domácnost. Podle ekonomů ale tento trend nebude dlouho pokračovat. Podle Pavla Sobíška z HVB Bank vysoký růst maloobchodu způsobil větší počet pracovních dní a chladnější počasí, které hnalo turisty spíše do obchodů než za památkami.\"Ani jeden ze dvou hlavních tahounů srpnových tržeb, tedy vyšší počet pracovních dní a vyšší prodej nových aut, není přenosný do dalšího měsíce,\" doplnil Sobíšek.Ani David Navrátil z České spořitelny si nemyslí, že růst tento trend udrží. \"Růst cen benzínu (minulý měsíc), plynu (říjen a leden), elektřiny, TV poplatků a spotřební daně z cigaret (leden), na to naváže MHD... to vše zatíží rodinné rozpočty a na další nákupy zbude méně peněz,\" uvedl Navrátil.Také podle Anne-Francoise Blüherové z Komerční banky se dá předpokládat pokles tempa růstu. \"V dalším měsíci očekáváme opět desceleraci díky slabším prodejům aut a nižšímu počtu pracovních dnů,\" řekla analytička KB.\nPodle Eurostatu vzrostly meziročně kalendářně očištěné maloobchodní tržby v celé Evropské unii o 2,2 procenta. Nejlepší výsledky vykázaly Lotyšsko (o 22,6 procenta), Litva (o 14 procent) a Slovinsko (o 13,8 procenta). Naopak snížení tržeb v srpnu pozorovali v Lucembursku (o 4,4 procenta) a v Německu (o 0,8 procenta)", "url": "https://www.novinky.cz/ekonomika/67633-maloobchod-v-srpnu-vyrazne-rostl.html"}
{"abstract": "Valtické Podzemí pozvalo Dvorní divadlo Hlohovec, aby v unikátním sklepním labyrintu pro začátek odehrálo jedno ze svých čtyř představení. Ve Valtickém Podzemí, kde mívají lidé myšlenku spíše na sklenku vína, se už konalo nepřeberně akcí, divadlo však dosud nikoliv.", "dataset": "test", "filename": "crawl-data/CC-MAIN-2016-50/segments/1480698541864.24/warc/CC-MAIN-20161202170901-00102-ip-10-31-129-80.ec2.internal.warc.gz", "headline": "Do Valtického Podzemí za divadlem místo vína", "length": 11099, "md5": "0f41da83a4fb73fdf5200600769b4302", "offset": 970222696, "published": "2013-07-30T13:43:00+0200", "section": "cestovani", "subdomain": "novinky.cz", "text": "\"Oslovili jsme kulturní fenomén regionu, jímž hlohovecké Dvorní divadlo bezesporu je. Prohlédli si nadzemní i podzemní prostory a zelenou bez váhání dostalo podzemí. Budeme se těšit na první testovací představení, které ukáže, zda i tudy vede cesta pro aktivity Valtického Podzemí,\" uvedl zástupce Valtického Podzemí Petr Krejčík.\nProvozovatele divadla prostředí nadchlo, a tak zbývalo jen najít vhodný termín a vybrat představení. Nakonec se bude hrát Kumšt, v němž kromě režiséra Zdeňka Černína excelují brněnský herec Jan Grygar, známý též jako četník Jareš z právě reprízovaných Četnických humoresek, a stále populárnější Lukáš Hejlík, jehož televizní diváci znají ze seriálů Ordinace v Růžové zahradě a Ošklivka Katka.\n\"Jsme potěšeni tím, že můžeme představením Dvorního divadla oživit místní prostor. Je to filozofie Dvorního divadla – nestavět tribuny, podia, nevzhledné konstrukce, ale podtrhnout krásu stávajícího prostředí – pro filozofování tří mužských o životě, o ženách a o přátelství je prostředí Valtického Podzemí jako stvořené,\" vysvětlila produkční Dvorního divadla Petra Černínová.\nPilotní \"podzemní\" představení odstartuje v pondělí 5. srpna ve 20:30 hodin ve Valtickém Podzemí. Vstupenky si můžete rezervovat zde.", "url": "https://www.novinky.cz/cestovani/309048-do-valtickeho-podzemi-za-divadlem-misto-vina.html"}
{"abstract": "Tak jako její věčné převleky působí i zpěvaččina třetí deska Artpop místy okoukaně. Není to revoluce, ale baví. Ke slibovanému odhalení a odhození přetvářky však nedošlo.", "dataset": "test", "filename": "crawl-data/CC-MAIN-2017-43/segments/1508187820700.4/warc/CC-MAIN-20171017033641-20171017053641-00681.warc.gz", "headline": "Lady Gaga umí jen pop. Ale lehký, autorský a kvalitní", "length": 26629, "md5": "38c64e3669b5b941a9573f5aa23548f4", "offset": 942914686, "published": "2013-11-11T15:20:00+0100", "section": "kultura.zpravy.idnes.cz", "subdomain": "kultura.zpravy.idnes.cz", "text": "O třetím albu Lady Gaga jsme toho před vydáním slyšeli hodně. V dojemném momentu jejího vystoupení na iTunes festivalu, kde z desky poprvé představila několik písniček, si popová ikona sundala paruku a vyznala se, že ji svět konečně uvidí, jaká opravdu je. Bez make-upu a přetvářek. Se slibovanou proměnou to však nakonec není tak žhavé. O dívce, která žije za aurou, jak se zpívá v otvírací písni alba, se ve skutečnosti moc novinek nedozvíme. Zobrazit fotogaleriiLady Gaga sice do písniček opravdu vnesla elementy synthpopu, rocku, funku, diska či hip hopu, ale jen jako koření. V jádru jde stále o poměrně konvenční popovou nahrávku, která nevystupuje z bezpečné zóny sahající od elektronické taneční hudby k baladě.Umění v popu, kterého se Gaga dovolává názvem, už z podstaty netkví ve vytváření něčeho \"vysokého\", ale zejména v rozpoznatelnosti. Tedy jak za pomoci běžně používaných prostředků a postupů dosáhnout jedinečnosti a zapamatovatelnosti, které jsou klíčem k reprodukování úspěchu. A v tom je Lady Gaga schopná. Album nezní jako kompilát víceméně náhodně vybraných songů od současných producentů rádiového popu jako většina desek ostatních popových zpěvaček, jež letos vyšly. Autorská osobitost, která je dobře čitelná už v energickém tanečním začátku se silným refrénem, má však stále svoje velmi jisté hranice, které už před lety vytyčila Madonna. A kterých ostatně Gaga dosáhla už na své předchozí desce Born This Way či na svém jediném pražském koncertě. Na Artpopu nejde dál, než kde už její učitelka a vzor byla na Confessions on a Dance Floor. Jen u toho lépe zpívá.Lady Gaga\nCD, 429 korunHodnocení­: 70%Převratná nejsou ani témata, která Lady Gaga na kolotoči sexu, marihuany a úspěchu jménem Artpop řeší: ze slávy už se vyzpívávala na desce Fame (a Fame Monster) a texty místy působí až překvapivě \"nahozeně\" a odflákle. Do nějaké zpovědi mají opravdu daleko. Pokud za ni nebudeme považovat ódu na trávu Mary Jane Holland, kterou Gaga zaháněla bolesti po úrazu. S vědomím toho všeho je však Artpop stále docela povedená popová deska. Vyvstává z ní řada snadno zapamatovatelných detailů, jako je kytarové sólo na konci písně Manicure, rapový úlet Jewels N\"Drugs či hraní si s barvou a tlakem hlasu ve Swine. Jsou na ní samozřejmě i zapamatovatelné refrény a ze začátku je dramaturgicky skvěle složená. Působí lehce, svižně, zábavně, ubylo urputnosti. Tedy se dá považovat za krok správným směrem, ale rozhodně ne uměleckou revoluci.", "url": "https://kultura.zpravy.idnes.cz/recenze-artpop-01u-/hudba.aspx?c=A131111_123053_hudba_ts"}

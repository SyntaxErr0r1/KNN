{"abstract": "Pračiková žije v Ostravě už téměř dvacet let a toto město si doslova zamilovala.", "dataset": "dev", "filename": "crawl-data/CC-MAIN-2017-22/segments/1495463607731.0/warc/CC-MAIN-20170524020456-20170524040456-00512.warc.gz", "headline": "Ostrava zůstane mým domovem do konce života, říká sólistka baletu", "length": 22678, "md5": "0f8dd79b1010f06820be0e4e917f01ff", "offset": 486622757, "published": "2014-10-13T21:16:00+0200", "section": "divadlo", "subdomain": "denik.cz", "text": "Kdy jste slyšela jako cizinka slovo Ostrava poprvé?\nO Ostravě jsem poprvé slyšela v Českých Budějovicích, byla jsem tam asi rok v angažmá. Studovali jsme Čajkovského balet Romeo a Julie v choreografii Libuše Králové, tehdejší šéfky ostravského baletu. A tam paní Králová nabídla mně a mému tanečnímu partnerovi Rodionu Zelenkovovi možnost konkurzu na sólový pár do Ostravy. Konkurz jsme udělali a nastoupili do Ostravy jako solisté baletu.\nPocházíte z Ruska…\nNarodila jsem se v ruském Uljanovsku, vyrůstala na Ukrajině, kde měl tatínek práci, a už na Ukrajině s maminkou zůstali. Sama jsem se přihlásila v sedmi letech do baletní školy, tanec jsem milovala odmalička, pořád jsem před zrcadlem pózovala a tančila. Moje maminka a tatínek také tančili, ale pak změnili povolání. Jednou do našeho městečka přijel kyjevský klasický balet. Bydleli jsme v centru města a ve velkém domě kultury se ta představení odehrávala. Okna šaten byla na straně našeho dvorku pro děti ,a my děti koukali do těch oken a obdivovali baletní kostýmy, nejvíce balerín. Byly tak krasně barevné! Ani jsem netušila, že za dva roky pojedu na konkurz do Kyjevského státního choreografického učiliště a po osmi letech nastoupím zrovna do toho baletu, který navštívil naše město.Tři roky jsem tančila v Kyjevě a pak přijela do České republiky.\nJak jste si zvykla na toto město, které má svou specifickou atmosféru?\nOstravu mám nesmírně ráda, je to město, ve kterém jsem strávila nejdelší část svého života. Hodně jsem na Ostravu zvyklá, na její ulice, architekturu, na její lidi a dokonce i na ostravský vzduch…\nJako sólistka baletu Národního divadla moravskoslezského působíte dvacet let, kde jste vytvořila řadu krásných rolí. Které postavy se vám při této příležitosti nejvíce vybavují?\nMám rada všechny své role, ale třeba hodně vzpomínám na Kitri z baletu Don Quijote, Giselle (Giselle), Annu Kareninu (Anna Karenina), Ninu (Maškaráda), Aeginu (Spartakus), Margaret (Dáma s kaméliemi), Dezdemonu (Othello), Odettu-Odilii (Labutí jezero), Mašu (Louskáček), Sylfidu (La Sylphide), Sněhurku (Sněhurka a sedm trpaslíku), Ester (Purim), Paquitu (Paquita), Balady (Balady), Černou dívku (Po zarostlém chodníčku) a mnoho mnoho dalších.\nCo považujete na své práci za nejtěžší?\nNejtěžší je pravidelný každodenní trénink. Každé ráno musíme přijít do divadla a začít tréninkem, který trvá hodinu, někdy i více. Jsou to pořád stejně prvky, nezbytné pro práci tanečníka. Pak už začíná to zajímavé, zkoušky, na kterých vytváříte konkrétní role a zdokonalujete svojí taneční techniku. A poté přichází vrchol baletní představení, ve kterém prožíváte jakýkoliv příběh naplno se vším všudy.\nJste pedagožkou na Janáčkově konzervatoři a Gymnáziu v Ostravě. Baví vás tato profese?\nUčím ráda, obzvláště když to studenty baví. Snažím se jim přiblížit vše, co moje krásné povolání obnáší. Baví mě pozorovat, jak mi studenti doslova rostou před očima, jak si vylepšují techniku, výraz a jak roste jejich láska k baletu.\nPrý vaše srdce skutečně bije pro Ostravu? Proč?\nJak jsem už řekla, v Ostravě jsem nejdelší část svého života, v Ostravě se mi narodil můj syn, takže jeho srdce také bije pro Ostravu, je to jeho rodné město a moje už teď taky. Miluji ostravské publikum, které mi na začátku uvěřilo a snad věří dodnes. Prkna ostravského divadla mě vychovala jako sólistku baletu. Děkuji ti, Ostravo, za všechno! Za všechny dary malé i velké, které ty mi dáváš. Moc si toho vážím, a proto i já dávám své srdce tobě.\nOLGA BORISOVÁ-PRAČIKOVÁse narodila v ruském Uljanovsku. Absolvovala Kyjevské státní choreografické učiliště a Kyjevskou národní univerzitu kultury a umění. Od roku 1995 je sólistkou baletu NDM v Ostravě. Na jevišti vytvořila řadu postav v baletních představeních Don Quijote, Giselle, Anna Karenina, Maškaráda, Spartakus, Dáma s kaméliemi, Othello, Labutí jezero, Louskáček, La Sylphide, Sněhurka a sedm trpaslíku a v mnoha dalších. Získala řadu ocenění, hostovala v zahraničí, pedagogicky působí na Janáčkově konzervatoři a Gymnáziu v Ostravě. Vdaná, má jednoho syna.\nNestýská se vám někdy po rodné vlasti?\nSamozřejmě že se mi stýská po Ukrajině, kde jsem vyrůstala. Jsou tam mí rodiče a přátelé. Ale vybrala jsem tady tuto cestu a vůbec toho nelituji…\nPokud vím, váš manžel je také cizinec, jak se mu u nás žije?\nMůj manžel je Ukrajinec, já jsem ale ruská, ale to je skoro totéž. Oba máme rádi Ostravu a vůbec Českou republiku, to je teď náš domov, který milujeme, ctíme jeho tradice a kulturu.\nA co váš syn? Jde také ve vašich uměleckých šlépějích?\nSyn vůbec není spojen s baletem. Hraje fotbal, který strašně miluje. Fandím mu, ale jen na dálku, na zápasy chodí pravidelně manžel, je pyšný na svého syna a já také.\nMáte ještě nějakou vysněnou roli?\nMám dvě role, které bych ještě chtěla zatančit, a to v baletu Bajadéra a také Manon, a ještě toužím znovu ztvárnit Annu Kareninu.\nMyslíte si, že se Ostrava stane i vaším domovem i v příštích letech?\nMyslím si, že Ostrava zůstane mým domovem až do posledního dne mého života…", "url": "http://www.denik.cz/divadlo/myslim-ze-ostrava-zustane-mym-domovem-do-konce-zivota-20141013-l9p9.html"}
{"abstract": "Kráter nad zavaleným tunelem v Mostech u Jablunkova začnou stavaři v pátek zavážet. Kvůli dvěma propadům se stavba tunelu na jedné z hlavních tratí spojujících Česko a Slovensko výrazně prodlouží. Evakuovaná rodina se do domu, který stojí jen pár desítek metrů od kráteru, vrátí, až firma provede průzkumné vrty.", "dataset": "dev", "filename": "crawl-data/CC-MAIN-2017-51/segments/1512948568283.66/warc/CC-MAIN-20171215095015-20171215115015-00317.warc.gz", "headline": "Kráter nad tunelem u Jablunkova stavaři zasypou, stavba se protáhne", "length": 27984, "md5": "399cd222e1df6fc6ea2b1332cfadc785", "offset": 850390656, "published": "2009-11-19T18:30:00+0100", "section": "zpravy.idnes.cz", "subdomain": "zpravy.idnes.cz", "text": "\"Sanační práce v podzemí už dokončujeme. V pátek zahájíme zavážku vzniklého kráteru, což je velmi důležité pro stabilizaci narušeného svahu,\" vysvětlil mluvčí společnosti Subterra Vladislav Beneš s tím, že k zaplnění několika jam použije společnost strusku z hald.\nZatím není jasné, zda havárie posune nejen stavbu samotného tunelu, ale i termín dokončení celého úseku železničního koridoru mezi Bystřicí nad Olší a státní hranicí se Slovenskem, který měl být dokončen v listopadu 2011.\nPokračovat v hloubení zakázal Obvodní báňský úřad. Firma nejprve musí nechat zpracovat znalecký posudek, v němž se pojmenují příčiny sesuvu a navrhnou řešení, jak se jim v budoucnu vyvarovat.\nČeské dráhy nahradily až do odvolání všechny osobní vlaky včetně spojů EuroCity z Prahy přes Ostravu do Žiliny a zpět v úseku Jablunkov-Návsí do Čadci autobusy. Noční rychlíky pojedou odklonem přes Horní Lideč, vyhnou se tak ovšem nejen uzavřenému úseku, ale i Ostravsku.\nTo vše si podle zainteresovaných stran vyžádá minimálně týdny, možná i měsíce času. \"Teprve až se dosáhne zpevnění svahu, tak se udělá projekt, který bude zaměřen na dokončení celého tunelu. Zatím se úvahy ubírají tím směrem, že už by se tunel dále nerazil, ale hloubil. To znamená, že by se nadloží odtěžilo zeshora,\" vysvětlil Beneš.\nUdálost vyšetřuje také policie. Podle frýdecko-místeckého policejního mluvčí Ivana Žurovce bude vyšetřování havárie trvat delší dobu. Dosud policie nikoho neobvinila. Pokud určí viníka, bude obviněn z obecného ohrožení.\nNový tunel razí společnost Subterra v těsném sousedství starého. V neděli a v úterý se postupně propadl asi 80 metrů dlouhý úsek stavby. Na povrchu vnikl kráter o rozloze přesahující 7 000 metrů čtverečních.\nSpráva železniční dopravní cesty ve středu odpoledne až do odvolání zastavila železniční dopravu na mezinárodní trati Mosty u Jablunkova - Čadca. - čtěte Kvůli kráteru nad tunelem zastavili hlavní trať a evakuovali dům\nPo druhém propadu byl také evakuován dům, který stojí jen pár desítek metrů od jeho okraje kráteru. Aby se mohla do svého domu vrátit rodina Byrtusových, která nyní provizorně bydlí v nedalekém hotelu, chce firma v místě kráterů udělat ještě doplňující měření, aby jistota, že se svah nehýbe, byla stoprocentní.\n\"Předtím, než se evakuovaná rodina bude moci vrátit do svého domu, budou se na svahu dělat tři průzkumné vrty, aby se zjistila stabilita zemského masivu. V obou tunelech probíhá měření neustále. Prostě tam nepustíme lidi dříve, než budeme mít jistotu, že je to tam naprosto bezpečné,\" řekl MF DNES Beneš.\nPro zobrazení videa musíte mít zapnutou podporu JavaScriptu", "url": "https://zpravy.idnes.cz/krater-nad-tunelem-u-jablunkova-stavari-zasypou-stavba-se-protahne-1p2-/domaci.aspx?c=A091119_182435_domaci_bar"}
{"abstract": "Asi osm kilometrů severně od Turnova nad obcí Frýdštejn je 657 metrů vysoký zalesněný vrch Kopanina s 18 metrů vysokou cihlovou rozhlednou. Věž zde byla postavena Klubem českých turistů v roce 1894. Nejlépe se k ní dostaneme, když zaparkujeme auto ve stejnojmenné osadě u Myslivecké chaty Kopanina. Odtud je to asi půl kilometru pěšky po modré až k rozhledně.", "dataset": "dev", "filename": "crawl-data/CC-MAIN-2017-43/segments/1508187824068.35/warc/CC-MAIN-20171020101632-20171020121632-00273.warc.gz", "headline": "Co lze vidět na Kopanině", "length": 24614, "md5": "b26b24ada77bb69cf1d5870da058ef60", "offset": 642720912, "published": "2002-03-16T13:02:00+0100", "section": "cestovani.idnes.cz", "subdomain": "cestovani.idnes.cz", "text": "Klíč od rozhledny je v domku č. 14 u autobusové zastávky. Nejbližší železniční zastávka je v Rychnově u Jablonce nad Nisou, která je vzdálena od Kopaniny přibližně čtyři kilometry.\nVystoupíme-li po 93 schodech na věž, naskytne se nám pěkný rozhled do kraje. Severními směry je vidět Ještěd s televizním vysílačem, Jizerské hory s horou Jizerou a některými rozhlednami, jako je Královka, Bramberk a Černá studnice. Severovýchodně a východně spatříme Krkonoše s horou Szrenicou s horskou chatou a televizní věž nad Sněžnými jámami v Polsku, dále Kotel, Luční horu, Žalý s rozhlednou a Černou horu s televizním vysílačem. Jihovýchodně vidíme vrchy Zvičinu, Tábor s rozhlednou, Kozákov s rozhlednou a v údolí nedaleký hrad Frýdštejn, jižně a severozápadně hrad Ralsko, Klíč v Lužických horách a další kopce. Nejbližší občerstvení je k dispozici v Myslivecké chatě Kopanina, u které jsme nechali stát auto.\nV okolí Kopaniny je pak řada dalších turisticky zajímavých míst. Tak například asi dva kilometry po modré značce se dostaneme ke zřícenině hradu Frýdštejn ze 14. století. Nedaleko od hradu můžeme zaparkovat i auta. Dominantou Frýdštejna je válcová věž, ostatní části tvoří zbytky zdí a ve skalách vytesané místnosti. K jiné zajímavé zřícenině, hradu Vranov, můžeme pokračovat zhruba další dva kilometry po červené. Na mohutném skalním bloku se z něj zachovaly malé zbytky zdí, místnosti vytesané ve skalách, kaple z roku 1826 a několik pěkných vyhlídek. V nejbližším okolí jsou také poměrně méně známé skalní útvary Suché a Klokočské skály.\nZ rozhledny na vrchu Kopanina je za jakéhokoli počasí dobře vidět nejbližší město Turnov. Jeho dominantou je novogotický kostel s nedostavěnou věží. (23. srpna 2001)", "url": "https://cestovani.idnes.cz/co-lze-videt-na-kopanine-0sb-/po-cesku.aspx?c=2002M063U06B"}
{"abstract": "Silný vítr, který přechází s frontou přes Česko od západu, se kolem poledne opřel do hřebenů Krkonoš silou orkánu. Na Luční boudě naměřili v nárazech 127 kilometrů za hodinu. Pak vichr zeslábl, ale v noci se čeká další úder. V horách silně sněží a silnice kloužou. Horská služba nedoporučuje hřebenové túry.", "dataset": "dev", "filename": "crawl-data/CC-MAIN-2017-51/segments/1512948581033.57/warc/CC-MAIN-20171216010725-20171216032725-00002.warc.gz", "headline": "Orkán zastavil lanovku na Sněžku, hřebenové túry jsou nebezpečné", "length": 27287, "md5": "27bbae6bbf050f1652e72a8211f90005", "offset": 836186305, "published": "2011-12-16T15:45:00+0100", "section": "zpravy.idnes.cz", "subdomain": "zpravy.idnes.cz", "text": "\"Od rána napadlo deset až patnáct centimetrů sněhu, na Luční boudě je ho kolem šedesáti centimetrů. Vítr tam teď fouká od jihu, v nárazech kolem 90 kilometrů za hodinu,\" řekl iDNES.cz po 14. hodině Adolf Klepš, šéf Horské služby Krkonoše. Podle královéhradeckého meteorologa Jiřího Jakubského se večer a v noci čeká opět zesílení větru až na sílu orkánu, tedy nad 118 kilometrů za hodinu. Slábnutí meteorologové předpovídají až na sobotu. V nižších polohách hor zdaleka zdaleka tolik nefoukalo, například v lyžařských střediscích nebo v krkonošských městech. Všude ale silně sněžilo a klouzaly silnice. \"Problémy začínají mít řidiči v okolí Vrchlabí, Pece pod Sněžkou, Špindlerova Mlýna, ale i na silnicích v nižších polohách, například mezi obcemi Mladé Buky a Rudník ve směru od Trutnova na Vrchlabí,\" uvedl dvě hodiny po poledni policejní mluvčí Udo Ertner. Silný vítr také zastavil provoz lanovky z Růžové hory na Sněžku. Dojet bylo možné je z Pece pod Sněžkou do mezistanice, ale i o to by v pátek minimální zájem. \"Od rána přišlo asi deset lidí, nahoře je mlha,\" řekla odpoledne agentuře ČTK pracovnice lanovky. Horská služba podle Klepše nedoporučuje hřebenové túry. Pokud bude vývoj počasí pokračovat podle meteorologů, nebude je doporučovat ani o víkendu. \"Očekáváme zvýšení stupně lavinového nebezpečí nejméně na druhý stupeň, záleží na množství sněhu a síle větru,\" upřesnil Klepš. Podle meteorologů hrozí v noci a v sobotu dopoledne už v polohách nad 600 metrů nad mořem tvoření sněhových jazyků, na horách i závějí. (více o vydané výstraze čtěte zde)", "url": "https://zpravy.idnes.cz/orkan-zastavil-lanovku-na-snezku-hrebenove-tury-jsou-nebezpecne-ph7-/domaci.aspx?c=A111216_151224_hradec-zpravy_klu"}
{"abstract": "Dlouho očekávaný model Moto X, jehož vzhled si určí sám uživatel, přestavila společnost Motorola ještě pod hlavičkou Googlu již v srpnu 2013. Právě široká možnost personalizace však vadí šéfdesignérovi Applu, který si neodpustil kritiku. Motorola reagovala kritikou předražených produktů Applu.", "dataset": "dev", "filename": "crawl-data/CC-MAIN-2017-43/segments/1508187823997.21/warc/CC-MAIN-20171020082720-20171020102720-00548.warc.gz", "headline": "iPhony za nehorázné ceny nemají budoucnost, vrací Motorola kritiku Applu", "length": 26241, "md5": "65f658addcdfa2ccb72b005f92d1ac8f", "offset": 765320275, "published": "2015-02-21T00:00:00+0100", "section": "mobil.idnes.cz", "subdomain": "mobil.idnes.cz", "text": "Myšlenku dát spotřebitelům volnou ruku nad finálním vzhledem telefonu zkritizoval hlavní designér Applu Jonathan Ive v nedávném rozhovoru pro magazín New Yorker. I přes to, že výslovně požádal, aby nebyla společnost jmenována, je patrné, že kritika padá na hlavu Motoroly. Ta jediná totiž umožňuje koncovým uživatelům takovou volnost v dosažení individuálního vzhledu konečného produktu.Zobrazit fotogalerii\"Vytvořte si, co chcete. Můžete si vybrat barvu, jakou chcete,\" citoval magazín Iveovu narážku na myšlenku konkurence. Právě tento krok totiž Ive vnímá tak, že se designer Motoroly pouze zbavil odpovědnosti za konečný vzhled smartphonu. Ten nechává čistě v rukou každého uživatele.Oproti Applu, jehož dva iPhony aktuální generace jsou k dispozici pouze ve třech barevných odstínech, tak mají výrazně širší možnosti. Personifikace Moto X spočívá především ve výběru pojetí zadního krytu. Může být kožený, dřevěný, či z měkčeného plastu. A vždy v několika odstínech. Barevnému přizpůsobení pak podléhá například i taková drobnost jako mřížka sluchátka. Záda telefonu mohou být opatřena i třeba krátkým mottem či věnováním.Motorola si samozřejmě Iveovu kritika nenechala líbit. \"Naše společnost měla jinou filozofii,\" reagoval výkonný ředitel Motoroly Rick Osterloh prostřednictvím BBC. \"Naší myšlenkou je, že by koncový uživatel měl být přímo zapojen do procesu návrhu produktu,\" dodal s tím, že produktové řady Motoroly jsou dostupné širokému spektru uživatelů. Neodpustil si totiž kritiku na adresu Applu, a to kvůli pobuřující výši prodejních cen jeho produktů.Osterloh věří, že firemní strategie, za níž je společnost šéfdesignérem Applu kritizována, je správná. \"Jsme přesvědčeni, že budoucnost je v nabídce podobných možností a ve velkém výběru za dostupné ceny,\" dodal.Naopak v produktech za \"nehorázné ceny\" žádnou budoucnost nevidí. Podle Osterloha by neměl být smartphone a mobilní internet drahým luxusem, nýbrž jednoduchou volbou pro každého.Jonathan Ive je asi nejvlivnějším designérem světa, který má lví podíl na nevídaném úspěchu společnosti Apple. Jednoduchost, jakési nevyřčené motto firmy, vtiskl úspěšnému iPodu, iPhonu i tabletu iPad.\nDo Applu, s nímž již dříve spolupracoval ve vlastním poradenském studiu Tangerine, nastoupil v roce 1992. V roce 1996, rok před návratem Steva Jobse, se stal šéfem designového oddělení společnosti.\nIveovy výrobky získaly obrovskou řadu ocenění včetně prestižního Design Award Excellence v USA. Je také držitelem ocenění designéra roku od Londýnského muzea designu. Za přínos britskému impériu byl oceněn královskou rodinou nejvyšším britským řádem a povýšen do šlechtického stavu.\nBez něj by iPhone nevznikl, ale nikdo ho nezná. Sir Jonathan Ive", "url": "https://mobil.idnes.cz/utoci-sefdesigner-applu-na-motorolu-d7b-/mob_tech.aspx?c=A150219_131326_mob_tech_lhr"}
